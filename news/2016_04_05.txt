5 kwietnia 2016
Michał po raz kolejny laureatem ogólnopolskiego konkursu graficznego
2016_04_05.jpg
Michał Dolina, uczeń klasy III a naszego liceum, został laureatem XVI Ogólnopolskiego Konkursu Filmowego "Odkrywcy innych światów w kinie" organizowanego przez II Liceum Ogólnokształcące im. Andrzeja Frycza Modrzewskiego w Rybniku.
Konkurs odbył się pod patronatem Śląskiego Kuratora Oświaty i Prezydenta Miasta Rybnika. Jego celem było propagowanie kultury filmowej, rozwijanie umiejętności analizy zjawisk związanych ze współczesną kinematografią, kształtowanie różnych form wypowiedzi artystycznej oraz inspirowanie do własnych poszukiwań w świecie szeroko pojętej kultury.
Uczestnicy konkursu przygotowywali prace w czterech kategoriach: praca badawcza, praca plastyczna, projekt scenariusza filmowego i oryginalna etiuda filmowa. Organizatorzy wskazali 10 tytułów filmów m. in. "Gwiezdne wrota", "Matrix", "Labirynt Fauna", "Incepcja", "Tron: Dziedzictwo", na podstawie których mogły powstać prace konkursowe.
Michał Dolina uzyskał tytuł laureata w kategorii praca plastyczna. Wykonał grafikę komputerową inspirowaną filmem "Labirynt Fauna". Przedstawił moment przekraczania przez główną bohaterkę bram prowadzących do labiryntu.
Uroczyste podsumowanie konkursu i wręczenie nagród odbyło się 31 marca w Rybniku. Jury pod przewodnictwem pani Marii Malczewskiej-Budny artystki-plastyka podkreśliło, że prace laureatów prezentowały ciekawe ujęcie tematu, oddawały klimat wybranych filmów, wykorzystano w nich zróżnicowane środki wyrazu, a autorzy wykazali się dużą pomysłowością i umiejętnościami malarskimi.
Michał Dolina pracuje pod kierunkiem pani Anny Dobraczyńskiej, nauczyciela grafiki komputerowej.
2016_04_05